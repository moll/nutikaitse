## Mõisted ja viited

ENISA
: <http://www.enisa.europa.eu/activities/Resilience-and-CIIP/critical-applications/smartphone-security-1/smartphone-secure-development-guidelines>

OWASP Application Security Verification Standard (2014)
: <https://www.owasp.org/images/5/58/OWASP_ASVS_Version_2.pdf>

Nutirakendus
: Nutiseadme jaoks välja töötatud rakendusprogramm (app) või nutiseadme jaoks kohaldatud veebirakendus.

Nutiseade
: Mobiilne seade (üldjuhul nutitelefon või tahvelarvuti), mis erineb lihtsast mobiiltelefonist selle poolest, et võimaldab kasutada tavaarvutile omaseid funktsioone. Nutiseadmel on tavaliselt puutetundlik ekraan, internetiühendus ja operatsioonisüsteem, mis võimaldab kasutada allalaetavaid nutirakendusi.

Mobiil-ID
: Mobiil-ID on Eesti Vabariigi ID-kaardil põhinev isikusamasuse tõendamise ning digitaalse allkirjastamise lahendus, mis võimaldab kasutajal end mobiilseadme vahendusel autentida.

Isikuandmed
: Isikuandmed on mis tahes andmed tuvastatud või tuvastatava füüsilise isiku kohta, sõltumata sellest, millisel kujul või millises vormis need andmed on.

  Isikuandmete, sh delikaatsete isikuandmete, kaitset reguleerib [Isikuandmete Kaitse Seadus](https://www.riigiteataja.ee/akt/748829).

Delikaatsed isikuandmed
: Delikaatsed isikuandmed on:

  - Poliitilisi vaateid, usulisi ja maailmavaatelisi veendumusi kirjeldavad andmed, välja arvatud andmed seadusega ettenähtud korras registreeritud eraõiguslike juriidiliste isikute liikmeks olemise kohta;
  - Etnilist päritolu ja rassilist kuuluvust kirjeldavad andmed;
  - Andmed terviseseisundi või puude kohta;
  - Andmed pärilikkuse informatsiooni kohta;
  - Biomeetrilised andmed (eelkõige sõrmejälje-, peopesajälje- ja silmaiirisekujutis ning geeniandmed);
  - Andmed seksuaalelu kohta;
  - Andmed ametiühingu liikmelisuse kohta;
  - Andmed süüteo toimepanemise või selle ohvriks langemise kohta enne avalikku kohtuistungit või õigusrikkumise asjas otsuse langetamist või asja menetluse lõpetamist.

  Delikaatsete isikuandmete töötleja peab delikaatsete isikuandmete töötlemise registreerima Andmekaitse inspektsioonis va juhul kui ta on määranud isikuandmete kaitse eest vastutava isiku. Isikuandmete kaitse eest vastutava isiku määramisest ja tema volituste lõppemisest tuleb viivitamata teavitada Andmekaitse Inspektsiooni.

  Isikuandmete, sh delikaatsete isikuandmete, kaitset reguleerib [Isikuandmete Kaitse Seadus](https://www.riigiteataja.ee/akt/748829).

API
: API (*Application Programming Interface*) on tarkvaraprogrammi rakendusliides, mis võimaldab tarkvararakendustel omavahel suhelda, kasutades selleks kindlaksmääratud reeglistikku (suhtlusprotokolli).

Teenusserver
: Käesolevas dokumendis loetakse teenusserveriks nutiseadmest väljaspool asuvat teenusepakkuja tugiteenuste komplekti, mis on vajalik nutirakenduse täielikuks toimimiseks.

ISKE
: Riigi poolt väljatöötatud [„infosüsteemide kolmeastmeline etalonturbe süsteem“](https://www.ria.ee/ee/iske.html), mis on loodud eelkõige riigi ja kohaliku omavalitsuse infosüsteemidele ning nendega seotud infovaradele turvalisuse tagamiseks. ISKE väljatöötamisel ja arendamisel on aluseks võetud Saksamaa BSI (Bundesamt für Sicherheit in der Informationstechnik) avaldatav infoturbe standard (IT-Grundschutz).

AKI
: [Andmekaitse Inspektsioon](https://www.aki.ee)

RIA
: [Riigi Infosüsteemi Amet](https://www.ria.ee)
